 	相思
          王维 〔唐代〕
红豆生南国，春来发几枝。
愿君多采撷，此物最相思。



	春晓
          孟浩然 〔唐代〕

春眠不觉晓，处处闻啼鸟。
夜来风雨声，花落知多少。



		关雎
	          佚名 〔先秦〕

关关雎鸠，在河之洲。窈窕淑女，君子好逑。
参差荇菜，左右流之。窈窕淑女，寤寐求之。
求之不得，寤寐思服。悠哉悠哉，辗转反侧。
参差荇菜，左右采之。窈窕淑女，琴瑟友之。
参差荇菜，左右芼之。窈窕淑女，钟鼓乐之。